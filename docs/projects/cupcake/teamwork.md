---
title: Team roller
description: Scrum master, Product Owner og Tech Lead i teams
layout: default
has_children: true
nav_order: 6
permalink: /teamwork/
---

# Ansvarsområder i teamet
I jeres team skal I dele ansvarsområderne ud. I skal skifte ansvar hver uge. I trækker lod om hvem, der først tager hvilken rolle. I må gerne være to om samme rolle, hvis I har lyst. 

## Scrum master
Scrum masterens opgaver er at sikre, at processen kører, at teamet fungerer godt sammen, og at der ikke opstår blokeringer i arbejdsflowet.

Scrum masters konkrete opgaver er at

- sikre at I afholder stand-up møder. Møderne skal være korte. I kigger på jeres Git Project eller hvad I ellers bruger til at holde styr på opgaverne. Alle kommer med en kort status af hvad de laver og om der er nogle forhindringer. 
- sikre at gruppekontrakten overholdes. Hvis der er noget, der ikke fungerer, indkalder scrum master til et møde, hvor I får talt om hvad I skal gøre. 
- sikre at alle høres når I diskuterer løsninger. 
- sikre at I er klar til vejledning og ved hvad I gerne vil have ud af vejledningen. Det er ikke scrum master, som skal formulere spørgsmål, men vedkommende skal sikre, at teamet har talt om hvad der skal ske til vejledning, hvem der præsenterer for vejleder mv. 
- holde styr på planen for ugen og vide hvem der arbejder hvor. I tilfælde af sygdom melder I ind til scrum master. 
- tage fat i vejlederen, hvis der opstår problemer, I ikke selv kan klare. 

## Product Owner
Product owner er kundens forlængede arm. Det vil i praksis sige, at product owner taler med kunden og formidler kravene videre til teamet. 

Product owners konkrete opgaver er at

- agere kunde, hvis I er i tvivl om noget, der har med kravene at gøre (fx vil Martin mon kunne se alle ordrer eller bare de 10 første?).
- tage en beslutning i kraft af sin kunde-rolle. Husk at notere i jeres log hvilke beslutninger, der bliver taget og hvilke diskussioner I havde. Tag det med i rapporten. 
- tage fat i vejlederen, hvis det er en større beslutning, I ikke selv kan tage. 

## Tech lead
Tech lead har sidste ord når det kommer til det tekniske. Tech lead er ansvarlig for kvaliteten af jeres kode. 

Tech leads konkrete opgaver er at 

- kigge på pull request og acceptere eller afvise dem.
- sikre at kodestandarder er overholdt. 
- sikre at DoD er overholdt. 
- sikre at der dokumenteres og testes som aftalt. 
- tage en beslutning ved diskussioner om design af koden. Husk at alle skal høres. Husk at notere diskussionen og beslutningen i log og få det med i rapporten. 
- tage fat i vejlederen, hvis I har brug for input til det tekniske. 